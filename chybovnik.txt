Kód	Označení chyby	Stručný popis	Ztráta
— Chyby neslučitelné se získáním zápočtu —
P001	Nezpochybnitelně prokázané cizí autorství	Student beze vší pochybnosti odevzdal program, který vznikl buď (i) funkčně nepodstatnou úpravou programu jiného studenta nebo (ii) funkčně nepodstatnou úpravou kódu veřejně dostupného na Internetu nebo (iii) vygenerování některým z generativních velkých jazykových modelů (jednodušše řečeno: umělou inteligencí). Cizí autorství bylo prokázáno automatickým kontrolním systémem, vizuální kontrolou vyučujícím nebo cílenými dotazy ke struktuře zdrojového kódu.	-70
P002	Rušení činnosti automatického odevzdávacího a kontrolního systému	Program svojí činností záměrně narušuje správnou funkci automatického odevzdávacího a kontrolního systému na serveru amos.fav.zcu.cz, případně úmyslně poškozuje práce ostatních studentů (také tím, že server úmyslně přetěžuje).	-70
P003	Program pouze předstírá požadovanou činnost	Program neobsahuje algoritmy řešící zadaný problém, pouze předstírá požadovanou činnost, např. výpisem řešení pro jeden konkrétní příklad vstupu.	-70
P004*	Program nevykonává zadanou činnost	Program žádným způsobem neřeší zadaný problém. Zajištění jeho správné činnosti by vyžadovalo zásadní a rozsáhlé úpravy zdrojového kódu, které však nebyly autorem provedeny.	-70
— Velmi závažné chyby —
P101	Podezření z plagiátorství	Program se nápadně podobá dílu jiného studenta nebo programu, který je k dispozici na Internetu. Autor se dostaví osobně k pohovoru.	(osobně)
P102*	Systematické neuvolňování paměti	Nikde v programu se neuvolňuje alokovaná paměť. Autor nezná základní vlastnosti jazyka C a mylně předpokládá přítomnost Garbage Collectoru.	-20
— Závažné chyby —
P201	Chybí dokumentační komentáře	V hlavičkových souborech nejsou u prototypů funkcí a definic datových typů zapsány dokumentační komentáře (pro nástroj Doxygen nebo podobný). Chybou je také umístit tyto komentáře jen do .c souborů (protože ty mohou být při případné distribuci knihovny přeložené do binární podoby).	-10
P202	Neadekvátně dlouhý běh programu	Program pracuje sice správně, ale tak dlouho, že je zřejmé, že byl zvolen naprosto nevhodný algoritmus řešení problému.	-10
P203	Nevhodná nebo nedostatečná dekompozice programu	Program není vhodně rozdělen do funkcí a samostatných překladových modulů. Program je příliš monolitický. Není dodržena koncepce "Single Responsibility Principle", tzn. že každý překladový modul (resp. i funkce) se stará pouze o jednu dedikovanou konkrétní část funkcionality programu – jednoduše řečeno modul či funkce se nemá starat o několik věcí najednou.	-10
P204	Nesprávné použití pointerů	V programu se vyskytují konstrukce, kde je nesprávně použitý pointer, tj. pokusy o alokaci/uvolnění statických oblastí paměti, zbytečné sekvence získávání adresy a dereference, ztráta reference dynamické proměnné, apod.	-8
P205	Nevhodný algoritmus	V programu se objevuje nevhodný (většinou příliš složitý) postup řešení nějakého dílčího problému. Při řádném provedení analýzy problému by autor takový přístup jistě nepoužil.	-8
P206	Nestandardní či potenciálně nebezpečné konstrukce	V programu se objevují konstrukce, které sice nejsou vyloženě syntakticky chybné, ale program komplikují, znepřehledňují, případně činí ještě méně bezpečným, než už beztak program v jazyce C je. Jedná se například o bezdůvodné či příliš složité přetypovávání (např. konverze ne/znaménkových celočíselných typů, která může vést k přetečení, typicky size_t a int), bezdůvodné narušování typové kontroly, úmyslné využívání chyb a nedostatků překladače, apod.	-8
P207	Výkonný kód v headeru	V headeru (souboru .h) se vyskytuje výkonný kód programu, tj. těla funkcí či deklarační příkazy, nikoliv pouze definice a prototypy.	-10
P208	Vkládání výkonného kódu namísto headeru	Pomocí makra preprocesoru #include je vložen zdrojový text s výkonným kódem, tj. soubor .c.	-10
P209*	Syntaktická chyba	Ve zdrojovém kódu programu se vyskytuje syntaktická chyba, která znemožňuje překlad. Autor programu, odevzdaného v tomto stavu, ignoruje nejen varování, ale i chybová hlášení překladače – taková praxe je zcela nepřijatelná.	-10
P210	Významová chyba	Ve zdrojovém kódu programu se vyskytuje konstrukce, která je sice syntakticky správně, a proto jí překladač neindikuje jako chybu, ale která má jiný význam, než autor programu zamýšlel.	-8
P211	Neošetřené argumenty programu	Program nijak neověřuje počet a/nebo správnost zadaných argumentů na příkazové řádce. Pokud jsou to např. soubory, pokouší se je otevírat, aniž by se přesvědčil, zda existují, apod.	-8
P212	Neošetřené argumenty funkce	Po vstupu do podprogramu se nijak neověřuje, zda hodnoty předaných argumentů jsou smysluplné a lze s nimi provádět následné operace uvnitř podprogramu.	-8
P213	Úmyslné využívání vedlejších efektů funkcí	Funkce programu modifikuje globální proměnné, které jí nebyly předány jako parametry odkazem (prostřednictvím ukazatele), tedy vytváří tzv. vedlejší efekt (side effect).	-8
— Méně závažné chyby —
P301	Magická čísla	V programu se vyskytují přímo zapsané číselné konstanty nejasného původu a účelu. Často slouží jako "opravné koeficienty" nesprávného výpočtu. Nejsou definovány na jediném místě ve zdrojovém kódu (např. pomocí příkazu preprocesoru #define nebo deklaračního modifikátoru const).	-5
P302	Zcela chybějící* nebo nesprávně napsaný Makefile	Makefile chybí úplně nebo není funkční, případně je závislý na použitém vývojovém či operačním prostředí. Pravidla jsou zapsaná tak, že při změně jediného zdrojového souboru je nutné překládat celý zdrojový kód projektu (tj. např. jediné dlouhé pravidlo pro výsledný spustitelný soubor, které má v závislostech všechny zdrojové soubory).	-5
P303	Nesystematický zápis jazyka	Stejné konstrukce jsou zapsány pokaždé trochu jinak (např. if(i > 10) ... oproti if␣(i > 10) ...), program není zapsán jednotným programátorským stylem. Např. také když jsou víceslovné identifikátory někde psány stylem camelCase a někde s podtržítky (mojeFunkce vs moje_funkce).	-4
P304	Používání nesrozumitelných zkratkovitých konstrukcí	V programu se objevují např. operátory in-/dekrementace v přiřazovacích příkazech, operátor postupného vyhodnocení (čárka), vícenásobně zanořený ternární rozhodovací operátor, apod.	-5
P305	Obtížně čitelný zdrojový kód	Program je zapsán tak, že je jeho čtení velmi obtížné. Zdrojový kód je nepřehledný a neuspořádaný.	-5
P306	Málo komentářů	V programu se vyskytují komenáře jen velmi zřídka – složité a nejasné konstrukce nejsou komentovány nebo jsou komentovány nedostatčně nebo jen někdy.	-5
P307	Nevhodné pojmenování identifikátorů	Identifikátory v programu jsou nesrozumitelné – není z nich jasné, co daná proměnná nebo struktura znamená – nebo zavádějící (jejich význam je jiný, než naznačuje název), případně jsou to přímo nesmysly.	-5
P308	Málo obecný algoritmus	Použitý algoritmus sice nějak problém řeší, ale není dostatečně obecný. V případě např. většího množství dat by selhal (typicky je tato chyba indikována v případě, že se pracuje s daty, u nichž nelze predikovat velikost, a přitom je použit statický přístup).	-5
P309	Program není multiplatformní	Zatímco v některém z operačních prostředí, použitých k testování, funguje program bez závad, v ostatních tomu tak není.	-5
P310	Nadužívání globálních proměnných	V programu jsou zbytečně deklarovány málo bezpečné globální proměnné, ačkoliv by v dané situaci k zamýšlené činnosti bylo možné využít předávání lokálních proměnných mezi volanými funkcemi jako jejich argumentů.	-5
— Drobné chyby —
P401	Příliš "hustý" zápis zdrojového kódu	Program je zapsán s nedostatečným množstvím mezer, tabulátorů a odsazení.	-2
P402	Bezdůvodné použití extern	Modifikátor extern je použit v situaci, kdy symbol není skutečně externí, tj. není připojen linkerem z jiného přeloženého modulu (knihovny).	-2
P403	Nekvalitní výstup	Výstup práce je sice formálně správný, ale není dostatečně kvalitní (např. není správně formátovaný, v hlášeních programu jsou gramatické chyby, překlepy, apod., výsledné obrázky/grafy mají nízké rozlišení, atp.).	-2
P404	Nesrozumitelné komentáře	Komentáře, které se v program vyskytují, jeho pochopení neusnadňují, ale naopak komplikují.	-2